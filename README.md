# Welkom
Welkom op de GitHub Pages van Erwin Bramer!

Op deze website zal ik zo af en toe iets posten van mijn werkzaamheden in `R` en `Quarto`. Ik ben een auto-didact als het gaat om `R`. In de tijd dat ik de opleidingen Toegepaste Wiskunde (1994) aan de Universiteit Twente en Actuariële Wetenschappen (1997) aan de Universiteit van Amsterdam volgde werd er nog geen les gegeven met behulp van `R`. Zelfs internet was in die tijd beperkt...
Ik ben werkzaam als actuaris bij een zorgverzekeraar en als RvC-lid bij een kleine schadeverzekeraar. Mijn interesse gaat dan ook uit naar allerhande financiële cijfers van (zorg)verzekeraars. Cijfers die onder andere door de toezichthouder [De Nederlandsche Bank](https://www.dnb.nl) op het [statistiek](https://www.dnb.nl/statistieken) gedeelte van de website worden gepubliceerd. Zorgverzekeraars zijn verplicht om volgens een vast format jaarcijfers voor de basisverzekeringen aan te leveren en ook voor de opbouw van hun verzekeringspremie. 
Naast werkgerelateerde zaken ben ik qua sporten geïnteresseerd in voetbal en Formule 1. In 2024 heb ik Soccermatics van David Sumpter gelezen. Naar aanleiding daarvan ben ik zijn online cursus Soccermatics gaan volgen en ik heb nu wat eerste stappen gezet om zogenaamde tracking data te analyseren. 
Een andere interesse van mij is het klimaat. Je zult dus ook af en toe wat berichten tegenkomen van analyses op de weerdata die bijvoorbeeld het KNMI voor Nederland verzamelt.



## 2025-01-08 Klimaat streepjescode voor Twente
De eerste bijdrage is nog niet een html pagina, maar een afbeelding. Het is een remake van de beroemde [Warming Stripes](https://showyourstripes.info) van prof. Ed Hawkins, maar dan van de gemiddelde dagtemperatuur in Twente (beter: vliegveld Twenthe). De gegevens zijn afkomstig van het [KNMI](https://www.knmi.nl/nederland-nu/klimatologie/daggegevens). Een kleine waarschuwing is hier wel op zijn plaats. De temperatuurgegevens voor vliegveld Twenthe zijn **niet** gehomogeniseerd. Dit betekent dat variatie in de temperatuur ook veroorzaakt kan worden doordat de meetapparatuur is verplaatst. Ik heb geen informatie of dit wel of niet is gebeurd.
![De klimaatstreepjescode voor Twente!](/klimaat/assets/Twente_klimaat_streepjescode_1951-2024.png "Klimaatstreepjescode Twente")
